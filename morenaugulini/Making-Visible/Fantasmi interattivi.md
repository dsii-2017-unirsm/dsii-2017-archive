
# FANTASMI INTERATTIVI    

### *Fantasmi di ieri, fantasmi di oggi*       

La figura del “fantasma” ricorre in tutte le civiltà dell’uomo.     
Per tradizione millenaria con tale termine si rappresentava lo spirito di una persona consapevole di esserlo, 
ma che si ostinava a restare in un determinato luogo reale, o accanto ad una determinata persona. 
Nella realtà contemporanea, e nel parallelo mondo del web, se una macchina è in grado di imitare il comportamento umano, 
può anche giungere a replicare tale concetto, ovvero a produrre un fantasma interattivo.        

La parola “fantasma” nel greco antico aveva il significato positivo di “apparizione”: solo in epoche successive il termine 
si è caricato di significato macabro; anche nella tradizione orientale l’apparizione di un fantasma non è associata 
ad un sentimento di paura. Nel panorama tecnologico contemporaneo ogni “fantasma interattivo” può essere percepito 
dall’utente come una risorsa, piuttosto che come un nemico invisibile.  
Ancor di più questo potrebbe valere se il fantasma interattivo fosse “personale” e potesse rivelarci 
qualcosa di noi a noi stessi o ai posteri che vorremmo conoscere o fare conoscere. 


### *Mondo reale e mondo parallelo*

Secondo le teorie dell’occulto, un fantasma è il residuo di un’anima sotto forma di energia, 
una teoria del paranormale suppone che esseri viventi e fantasmi condividano lo stesso mondo, 
mentre l’altra parte sostiene che esiste un mondo parallelo al nostro dove  vivono  i fantasmi 
e solo in determinate condizioni (allineamenti astrali, picchi di magnetismo, sedute spiritiche…) 
è  possibile che questi due mondi riescano ad interagire. 

I nuovi fantasmi interattivi della modernità aleggiano già attorno a noi grazie al mondo parallelo 
del web: di fatto sono programmi che accedono alla rete attraverso lo stesso tipo di canali utilizzati 
dagli utenti umani (per esempio che accedono alle pagine web, inviano messaggi in una chat, si muovono nei videogiochi, e così via). 
Programmi di questo tipo sono diffusi in relazione a molti diversi servizi in rete, con scopi vari, 
ma in genere legati all'automazione di compiti che sarebbero troppo gravosi, monotoni, o complessi per gli utenti umani. 
In ogni caso è  certo che questi due mondi possono interagire.

### *Tipi di presenze*

Nei fantasmi “tradizionali” troviamo due classi dominanti: intelligente e residuale. 
Esempio: una presenza intelligente con la giusta quantità di energia è capace di interagire con noi, 
come battere su di un muro, aprire una porta o rispondere a delle domande. 
Una presenza residuale è più come una GIF, ripete sempre lo stesso gesto o percorso. 
Secondo le teorie dell’occulto ci vuole una certa quantità di energia per rendere visibile o udibile una presenza.

Anche le mondo del web troviamo fantasmi con le stesse classi dominanti: oggi grazie all'integrazione di tecnologie 
di intelligenza artificiale, alcuni programmi sono in grado di apprendere nel tempo e quindi di svolgere compiti 
sempre più elaborati, anche se molti vengono creati allo scopo di fare una sola cosa e, quindi, sono inabili per tutto il resto.  

### *Bot come i fantasmi*

In questi tempi di accelerazione tecnologica, la manifestazione incorporea “on line” di un comportamento 
tipicamente umano – come quella di mandare un messaggio automatico –  non è una novità.  
A ricordarci che i fantasmi “esistono davvero” ci pensano i *“bot”* (abbreviazione di “robot”), 
programmi informatici in grado di accedere agli stessi sistemi di comunicazione e interazione 
con le macchine usate dagli esseri umani: come i fantasmi della tradizione dell’occulto 
anche i bot popolano un mondo parallelo che interagisce con il nostro, 
possono essere intelligenti o semplicemente residuali e – come ogni fantasma che si rispetti - 
possono arrivare a fare cose pericolose, come intrufolarsi in altri computer (botnet). 

### *L’apparizione dei bot*

La storia dei bot viene fatta risalire  all’inizio degli anni Cinquanta, quando l’informatico inglese Alan Turing 
teorizzò un test in grado capire se una macchina poteva imitare il comportamento umano: analizzando una conversazione 
tra un individuo e un computer, la serie di scambi doveva essere tale da rendere impossibile stabilire chi dei due 
fosse la macchina *(test di Turing)*. 
Nel 1966 apparve il primo bot in grado di superare il test: il programma *ELIZA* simulava uno psicoterapista 
e dava risposte in base a ciò che scriveva l’interlocutore sulla base di una serie di parole chiave. 
Successivamente si lavorò per far interagire in modo “colloquiale” il bot con l’utente, 
per fornirgli informazioni di vario tipo: bot del genere sono stati sperimentati già alla fine degli anni Novanta 
da sistemi di chat, come Instant Messenger di AOL e Windows Messenger di Microsoft, 
ma i programmi per le chat dei primi tempi di Internet sono stati superati dai social network 
e in seguito delle app, cosa che ha messo fuori circolazione i bot per quasi un decennio. 

### *Il ritorno dei bot*

L’evoluzione tecnologica ha fatto enormi progressi nei sistemi di intelligenza artificiale e nella diffusione delle app 
per lo scambio di messaggi (come WhatsApp): questo ha riportato in auge i bot, in quanto questi “fantasmi” 
sono la soluzione più adatta per superare determinati svantaggi legati al funzionamento del sistema dei dispositivi 
mobili e delle applicazioni: non è facile per i produttori convincere gli utenti a utilizzare le loro app 
(a meno che non si tratti di giochi): la maggioranza utilizza app di proprietà di Facebook e di Google 
(produttori di 8 delle 10 applicazioni più usate) che emergono su un’offerta di ben 1,5 milioni di app diverse. 
Ecco perché i bot su dispositivi mobili, utilizzati all’interno di applicazioni già esistenti, 
oggi sono visti da molti come la soluzione del problema. 

Anche Facebook è uno dei promotori di questo modello: l’idea emergente è che i marchi di vario tipo, 
dall’e-commerce alle testate giornalistiche on line, mettano da parte le loro app e creino, 
invece, *dei bot per sfruttare le applicazioni più conosciute e usate*, spostando la concorrenza dai “contenitori” 
(la miriade di app che pochi hanno interesse a scaricare) ai “contenuti”.

Telegram è stata tra le prime applicazioni di messaggistica ad aggiungere i bot e Facebook ha progetti molto ambiziosi 
per Messenger e anche per WhatsApp. 

Le potenzialità dell’attuale ritorno dei bot sono state dimostrate da Slack, una chat simile a Skype, che offre 
numerosi bot per automatizzare i flussi di lavoro o per ottenere informazioni. 
Il suo successo è stato tale da indurre Microsoft ad introdurre nel suo Skype dei bot con caratteristiche simili. 

### *A cosa servono i bot?*

Attualmente intorno ai bot si sono create grandi aspettative: ogni azienda può creare i propri bot seguendo alcune 
linee guida imposte da Facebook, anche se il risultato finale può essere molto diverso: ad esempio, 
mentre I bot per fare acquisti si sono rivelati macchinosi, quelli per ottenere notizie hanno ottenuto un riscontro migliore. 

Ogni bot comunque si comporta in modo diverso, ma quasi tutti attualmente esordiscono con una presentazione amichevole 
e danno all’utente indicazioni su come venire usati usarli o un elenco delle cose che sanno fare. 

Al momento sono molto diffusi i chatbot, ovvero programmi in grado di dialogare attraverso comandi testuali 
(ad esempio, sulle app di messaggistica come Facebook Messenger, Whatsapp o Telegram) oppure attraverso comandi vocali 
(si pensi a Siri di Apple, Cortana di Microsoft o Echo di Amazon). 
Gli attuali chatbot funzionano molto bene per svolgere compiti semplici: effettuare una ricerca online, 
prenotare un volo, controllare il meteo, leggere le ultime notizie. 

La maggior parte dei bot, comunque, *non parla con noi ed è del tutto invisibili*: su Wikipedia, ad esempio, 
i bot controllano che tutto funzioni bene e, in alcuni casi, traducono anche delle voci. 

Altri bot ancora vengono utilizzati per finalità di spam, per manipolare i click o i like sui social media o, 
ancora, per lanciare attacchi informatici. 

Ci sono, poi, decine di startup focalizzate sull’offerta di servizi commerciali attraverso chatbot.
Uno degli utilizzi più apprezzati riguarda l'assistenza ai clienti. 
Diverse banche (come Bank of America e Royal Bank of Scotland) stanno sperimentando bot in grado 
di dialogare con i propri clienti e, soprattutto, di analizzare i dati finanziari per offrire consigli personalizzati. 

I bot sanno anche scrivere frasi di senso compiuto: *Quill e Wordsmith* sono due software che permettono di generare 
articoli giornalistici, ma anche report sull'allenamento settimanale o sulle proprie prestazioni al fantacalcio 
a partire da una serie di dati strutturati. 

In alcuni casi, è quasi impossibile distinguere un testo scritto da un bot da uno scritto da un essere umano.

### *Il futuro dei bot*

Secondo gli ottimisti i bot per le app di messaggistica sono il futuro dell’interazione tra noi e gli smartphone. 
Senza una buona intelligenza artificiale i bot sembrano poco “umani”, ed ecco quindi che Messenger di Facebook 
sta lavorando a M, affinché diventi il bot migliore di tutti in termini di intelligenza artificiale, 
anche se attualmente le richieste più complicate vengono gestite in remoto da persone fisiche, 
che dopo avere risposto all’utente insegnano a M come comportarsi in casi analoghi. 
C'è anche chi scommette su un boom in ambito sanitario, dove i bot potrebbero occuparsi 
di evadere le richieste più comuni dei pazienti e, così, lasciare ai medici più tempo per dedicarsi ai casi più complicati.

### *Stima di quanti bot ci sono al mondo*

Non esistono cifre attendibili sul numero complessivo di bot esistenti, anche perché la maggior parte viene 
utilizzata per scopi di spam. In ogni caso, secondo uno studio del 2015, il traffico Internet generato 
dai bot ha superato quello degli umani. 

Esistono, poi, anche dati sulle singole piattaforme: in uno degli ultimi report, 
Twitter ha rivelato che i bot costituiscono l’8,5% degli utenti attivi mensili. 
E proprio i bot hanno giocato un ruolo importante nelle ultime elezioni Usa, 
come ha rivelato uno studio dell’Oxford Internet Institute: durante il primo dibattito presidenziale 
i bot hanno creato oltre 500 mila tweet di supporto a Donald Trump e 139 mila di supporto a Hillary Clinton. 
Gli studiosi hanno calcolato che quasi 1 tweet su 4 (23%) è stato generato o condiviso da un bot.
Twitter è quindi uno dei primi social ad essere popolato da fantasmi, oltre che di persone.

### *I social bot*

*La maggioranza del traffico web proviene non da attività umane ma dai bot*, ossia, dai software che ne imitano 
e automatizzano alcuni comportamenti online. Attualmente sono il 61% del totale (+21% rispetto all’anno precedente). 
Non stupisce dunque che i bot siano una presenza sempre più frequente sui social media, 
dove sono utilizzati per produrre automaticamente contenuti e interagire con gli iscritti, 
emulandone e perfino manipolandone i comportamenti. Questo può essere positivo, 
quando i bot aggregano notizie utili o fungono da supporto al customer care rispondendo 
alle richieste dei clienti; negativo, quando contribuiscono a diffondere informazioni false 
(come avvenuto su Twitter per l’attentato alla maratona di Boston) 
o link a notizie infondate, con l’unico scopo, ad esempio, di diffamare personaggi pubblici 
(è il caso delle candidature di un senatore per il Delaware alle elezioni di midterm 
del 2010 e di un altro in quelle per il Massachusetts nello stesso anno).

### *Fantasmi pericolosi*

Un gruppo di ricercatori della Indiana University nel loro documento 
“The rise of social bots” ha evidenziato che  oltre a mettere potenzialmente in pericolo la democrazia, 
causare il panico durante le emergenze, e influenzare il mercato azionario “i social bot 
possono causare danni sociali in modi anche più sottili“. Secondo gli studiosi sono ormai realtà 
i “botnet” ossia reti di bot che possono esporre informazioni private, creare falsi movimenti dal 
basso per ostacolare determinate scelte politiche, distruggere la reputazione di aziende o individui. 
Per tutte queste ragioni gli studiosi ritengono cruciale costruire modelli sofisticati per 
il riconoscimento automatico dei social bot o per discriminare tra bot e umani. 
“Il futuro dell’ecosistema dei social media suggerisce che stiamo andando già verso 
ambienti in cui l’interazione tra macchina e macchina è la norma, e in cui gli esseri 
umani navigheranno in un mondo popolato soprattutto da bot. Crediamo ci sia bisogno che 
bot e umani siano in grado di riconoscersi gli uni gli altri per evitare situazioni bizzarre, o perfino pericolose “.


### *Bot or Not?*
Il  progetto "Bot or Not?" liberamente utilizzabile all’indirizzo [+](http://http://truthy.indiana.edu/botornot//)<br>

![gdocP5](http://i.imgur.com/bZNSH9u.png)<br>

ha lo scopo di fornire a qualunque utente di Twitter uno strumento di immediato utilizzo per capire se l’account 
con cui abbiamo a che fare è gestito da un essere umano in carne e ossa oppure è un software dedito a 
uno degli scopi segnalati dai ricercatori. 

Dato che i bot sociali sono a loro volta sempre più sofisticati, il compito è particolarmente difficile: 
“il confine è sempre più labile “ scrivono i ricercatori mettendo a confronto i loro risultati 
con quelli ottenuti da uno studio del 2011. L’idea principale del progetto è “identificare diverse 
classi di caratteristiche che aiutino a riconoscere e separare comportamenti da bot e da umani“. 
In tutto i ricercatori ne hanno generato oltre mille, a partire da sei macroclassi identificate 
tramite la letteratura in materia: Friend, User, Content e gli altri indicatori 
riassumono ciascuna una serie di informazioni rilevanti per comprendere 
il comportamento del profilo studiato (pattern temporali di pubblicazione nel caso di Timing, 
indicazioni sulla lingua utilizzata per Content e così via). 
“I bot retwittano più degli umani e hanno nomi utente più lunghi, mentre producono meno tweet, 
repliche e menzioni, e sono meno retwittati degli umani“. I dati sono elaborati in tempo reale, 
e restituiscono un risultato percentuale che rappresenta la probabilità che il profilo studiato appartenga a un bot o a un umano. 

Uomo o computer: chi ha scritto questo testo?[+](http://tg24.sky.it/tecnologia/mappe/uomo-computer-scrittura-testi.html?cq_ck=1479667043731)<br>

### *Interagire con un fantasma*
Secondo le teorie dell’occulto diverse sono le tecniche di comunicazione con un fantasma “tradizionale”: 
sicuramente la più usata è la seduta sipritica, ma esistono anche molti strumenti che permettono 
la comunicazione parapsicologica come K II (un rilevatore di campi elettromagnetici) 
che si può utilizzare con il vecchio metodo “accendi la luce 1 volta per dire si e 2 per dire no”, 
o lo “spirit box” uno strumento che scansiona, in entrambe le direzioni,
tutte le frequenze radio ad una altissima velocità. 
Rimane comunque il fatto che il paranormale è un mondo del tutto teorico, dove nessuno conosce la verità.  

E’ possibile, invece, conoscere la verità con i fantasmi interattivi che popolano 
il mondo parallelo del web: i bot; ad esempio, creare il fantasma “social” di ognuno di noi, 
nella considerazione che un giorno dovremo lasciare il mondo reale, ma che comunque, grazie al bot,
potremo popolare un mondo parallelo. 
Dovrebbe essere un bot capace di istruirsi giorno dopo giorno sulle caratteristiche del suo utente,
ossia la persona di cui diventerà il fantasma; registrare esperienze, gusti, sentimenti, ricordi;
nel corso della vita dovrebbe essere visibile solo a lui, che dovrebbe poter dialogare col bot come con se stesso. 

*Il bot rielaborerebbe tutte le informazioni raccolte nell’arco dell’esistenza della persona e potrebbe 
materializzarsi/rivelarsi a tutti gli altri alla sua  scomparsa dal mondo reale. 
Questo fantasma potrebbe testimoniare verità nascoste o dimenticate, esprimere desideri inespressi o repressi, 
documentare atti tra i vivi e ultime volontà della persona. 
Grazie a lui i familiari e i successori  della persona scomparsa potrebbero continuare ad interagire con lei, 
anche semplicemente per ricordare un suo personale modo di dire, o cosa indossava quando…*

### *Analisi dell’esistente*
- L’IBM ha iniziato a creare un bot personale che attraverso 
l’acquisizione dei nostri dati potesse rispondere al posto nostro come se fossimo noi.[+](https://www.ibm.com/blogs/watson/2017/03/bot-yourself/)<br>

![gdocP5](http://i.imgur.com/Cx33a9O.jpg)<br>

- Olabot è un'altra piattaforma dove è possibile creare bot di noi stessi. 
È possibile addestrare il bot avendo una conversazione in corso con Olabot 
su diverse piattaforme di messaggistica. [+](http://olabot.com/about/)<br>

![gdocP5](http://i.imgur.com/7f0OTii.png)<br>

- Onsequel consente di creare un message bot che rispecchi la nostra personalità 
e il nostro stile senza l’utilizzo di codici di programmazione. [+](https://www.onsequel.com/chatterbot)<br>

![gdocP5](http://i.imgur.com/Gla1etF.jpg)<br>

- Hiroshi Ishiguro è uno scienziato giapponese di fama mondiale, nel campo della robotica umanoide. 
Direttore del laboratorio di Intelligenza artificiale dell’Università di Osaka, 
Ishiguro è noto per aver realizzato un clone di se stesso, un androide con pelle artificiale 
in silicone e muscoli artificiali esattamente uguale a lui. [+](https://www.youtube.com/watch?v=5ajmy0_QlD0)<br>

![gdocP5](http://i.imgur.com/Y6mvUmv.jpg)<br>

## *Quesiti | Ipotesi*

- Bot personali, sistemi che simulino noi stessi e che possano rimanere nel tempo anche dopo di noi facendoci diventare fantasmi? 
- Poter parlare con noi stessi, in che modo?
- Creazione di un oggetto che simuli noi attraverso le nostre informazioni. Attraverso vibrazioni, colori? 

- Creare un oggetto che in base alle nostre informazioni prenda colori, forme e abbia caratteristiche che ci ricordi noi? 
Come un talismano o un oggetto che ci ricorda l’altra persona che incarna un pezzo di lei ma non interagisce, 
mentre questo oggetto potrebbe interagire.

